<?xml version="1.0" encoding="UTF-8"?>
<root>	<sentences sloka="17.1">
		<sanskrit>XVII. atha saptadaśodhyāyaḥ. (śraddhātrayavibhāgayogaḥ) arjuna uvāca ye śāstravidhim utsṛjya yajante śraddhayānvitāḥ teṣāṃ niṣṭhā tu kā kṛṣṇa sattvam āho rajas tamaḥ</sanskrit>
	</sentences>	<sentences sloka="17.2">
		<sanskrit>śrībhagavān uvāca trividhā bhavati śraddhā dehināṃ sā svabhāvajā sāttvikī rājasī caiva tāmasī ceti tāṃ śṛṇu</sanskrit>
	</sentences>	<sentences sloka="17.3">
		<sanskrit>sattvānurūpā sarvasya śraddhā bhavati bhārata śraddhāmayoyaṃ puruṣo yo yacchraddhaḥ sa eva saḥ</sanskrit>
	</sentences>	<sentences sloka="17.4">
		<sanskrit>yajante sāttvikā devān yakṣarakṣāṃsi rājasāḥ pretān bhūtagaṇāñś cānye yajante tāmasā janāḥ</sanskrit>
	</sentences>	<sentences sloka="17.5">
		<sanskrit>aśāstravihitaṃ ghoraṃ tapyante ye tapo janāḥ dambhāhaṃkārasaṃyuktāḥ kāmarāgabalānvitāḥ</sanskrit>
	</sentences>	<sentences sloka="17.6">
		<sanskrit>karṣayantaḥ śarīrasthaṃ bhūtagrāmam acetasaḥ māṃ caivāntaḥśarīrasthaṃ tān viddhy āsuraniścayān</sanskrit>
	</sentences>	<sentences sloka="17.7">
		<sanskrit>āhāras tv api sarvasya trividho bhavati priyaḥ yajñas tapas tathā dānaṃ teṣāṃ bhedam imaṃ śṛṇu</sanskrit>
	</sentences>	<sentences sloka="17.8">
		<sanskrit>āyuḥsattvabalārogyasukhaprītivivardhanāḥ rasyāḥ snigdhāḥ sthirā hṛdyā āhārāḥ sāttvikapriyāḥ</sanskrit>
	</sentences>	<sentences sloka="17.9">
		<sanskrit>kaṭvamlalavaṇātyuṣṇatīkṣṇarūkṣavidāhinaḥ āhārā rājasasyeṣṭā duḥkhaśokāmayapradāḥ</sanskrit>
	</sentences>	<sentences sloka="17.10">
		<sanskrit>yātayāmaṃ gatarasaṃ pūti paryuṣitaṃ ca yat ucchiṣṭam api cāmedhyaṃ bhojanaṃ tāmasapriyam</sanskrit>
	</sentences>	<sentences sloka="17.11">
		<sanskrit>aphalāṅkṣibhir yajño vidhidṛṣṭo ya ijyate yaṣṭavyam eveti manaḥ samādhāya sa sāttvikaḥ</sanskrit>
	</sentences>	<sentences sloka="17.12">
		<sanskrit>abhisaṃdhāya tu phalaṃ dambhārtham api caiva yat ijyate bharataśreṣṭha taṃ yajñaṃ viddhi rājasam</sanskrit>
	</sentences>	<sentences sloka="17.13">
		<sanskrit>vidhihīnam asṛṣṭānnaṃ mantrahīnam adakṣiṇam śraddhāvirahitaṃ yajñaṃ tāmasaṃ paricakṣate</sanskrit>
	</sentences>	<sentences sloka="17.14">
		<sanskrit>devadvijaguruprājñapūjanaṃ śaucam ārjavam brahmacaryam ahiṃsā ca śārīraṃ tapa ucyate</sanskrit>
	</sentences>	<sentences sloka="17.15">
		<sanskrit>anudvegakaraṃ vākyaṃ satyaṃ priyahitaṃ ca yat svādhyāyābhyasanaṃ caiva vāṅmayaṃ tapa ucyate</sanskrit>
	</sentences>	<sentences sloka="17.16">
		<sanskrit>manaḥprasādaḥ saumyatvaṃ maunam ātmavinigrahaḥ bhāvasaṃśuddhir ity etat tapo mānasam ucyate</sanskrit>
	</sentences>	<sentences sloka="17.17">
		<sanskrit>śraddhayā parayā taptaṃ tapas tat trividhaṃ naraiḥ aphalākāṅkṣibhir yuktaiḥ sāttvikaṃ paricakṣate</sanskrit>
	</sentences>	<sentences sloka="17.18">
		<sanskrit>satkāramānapūjārthaṃ tapo dambhena caiva yat kriyate tad iha proktaṃ rājasaṃ calam adhruvam</sanskrit>
	</sentences>	<sentences sloka="17.19">
		<sanskrit>mūḍhagrāheṇātmano yat pīḍayā kriyate tapaḥ parasyotsādanārthaṃ vā tat tāmasam udāhṛtam</sanskrit>
	</sentences>	<sentences sloka="17.20">
		<sanskrit>dātavyam iti yad dānaṃ dīyatenupakāriṇe deśe kāle ca pātre ca tad dānaṃ sāttvikaṃ smṛtam</sanskrit>
	</sentences>	<sentences sloka="17.21">
		<sanskrit>yat tu prattyupakārārthaṃ phalam uddiśya vā punaḥ dīyate ca parikliṣṭaṃ tad dānaṃ rājasaṃ smṛtam</sanskrit>
	</sentences>	<sentences sloka="17.22">
		<sanskrit>adeśakāle yad dānam apātrebhyaś ca dīyate asatkṛtam avajñātaṃ tat tāmasam udāhṛtam</sanskrit>
	</sentences>	<sentences sloka="17.23">
		<sanskrit>oṃ tat sad iti nirdeśo brahmaṇas trividhaḥ smṛtaḥ brāhmaṇās tena vedāś ca yajñāś ca vihitāḥ purā</sanskrit>
	</sentences>	<sentences sloka="17.24">
		<sanskrit>tasmād om ity udāhṛtya yajñadānatapaḥkriyāḥ pravartante vidhānoktāḥ satataṃ brahmavādinām</sanskrit>
	</sentences>	<sentences sloka="17.25">
		<sanskrit>tad ity anabhisaṃdhāya phalaṃ yajñatapaḥkriyāḥ dānakriyāś ca vividhāḥ kriyante mokṣakāṅkṣibhiḥ</sanskrit>
	</sentences>	<sentences sloka="17.26">
		<sanskrit>sadbhāve sādhubhāve ca sad ity etat prayujyate praśaste karmaṇi tathā sacchabdaḥ pārtha yujyate</sanskrit>
	</sentences>	<sentences sloka="17.27">
		<sanskrit>yajñe tapasi dāne ca sthitiḥ sad iti cocyate karma caiva tadarthīyaṃ sad ity evābhidhīyate</sanskrit>
	</sentences>	<sentences sloka="17.28">
		<sanskrit>aśraddhayā hutaṃ dattaṃ tapas taptaṃ kṛtaṃ ca yat asad ity ucyate pārtha na ca tat prepya no iha</sanskrit>
	</sentences></root>