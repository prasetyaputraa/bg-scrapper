<?xml version="1.0" encoding="UTF-8"?>
<root>	<sentences sloka="13.1">
		<sanskrit>XIII. atha trayodaśodhyāyaḥ. (kṣetrakṣetrajñavibhāgayogaḥ) arjuna uvāca prakṛtiṃ puruṣaṃ caiva kṣetraṃ kṣetrajñam eva ca etad veditum icchāmi jñānaṃ jñeyaṃ ca keśava</sanskrit>
	</sentences>	<sentences sloka="13.2">
		<sanskrit>śrībhagavān uvāca idaṃ śarīraṃ kaunteya kṣetram ity abhidhīyate etad yo vetti taṃ prāhuḥ kṣetrajña iti tadvidaḥ</sanskrit>
	</sentences>	<sentences sloka="13.3">
		<sanskrit>kṣetrajñaṃ cāpi māṃ viddhi sarvakṣetreṣu bhārata kṣetrakṣetrajñayor jñānaṃ yat taj jñānaṃ mataṃ mama</sanskrit>
	</sentences>	<sentences sloka="13.4">
		<sanskrit>tat kṣetraṃ yac ca yādṛk ca yadvikāri yataś ca yat sa ca yo yatprabhāvaś ca tat samāsena me śṛṇu</sanskrit>
	</sentences>	<sentences sloka="13.5">
		<sanskrit>ṛṣibhir bahudhā gītaṃ chandobhir vividhaiḥ pṛthak brahmasūtrapadaiś caiva hetumadbhir viniścitaiḥ</sanskrit>
	</sentences>	<sentences sloka="13.6">
		<sanskrit>mahābhūtāny ahaṃkāro buddhir avyaktam eva ca indriyāṇi daśaikaṃ ca pañca cendriyagocarāḥ</sanskrit>
	</sentences>	<sentences sloka="13.7">
		<sanskrit>icchā dveṣaḥ sukhaṃ duḥkhaṃ saṃghātaś cetanā dhṛtiḥ etat kṣetraṃ samāsena savikāram udāhṛtam</sanskrit>
	</sentences>	<sentences sloka="13.8">
		<sanskrit>amānitvam adambhitvam ahiṃsā kṣāntir ārjavam ācāryopāsanaṃ śaucaṃ sthairyam ātmavinigrahaḥ</sanskrit>
	</sentences>	<sentences sloka="13.9">
		<sanskrit>indriyārtheṣu vairāgyam anahaṃkāra eva ca janmamṛtyujarāvyādhiduḥkhadoṣānudarśanam</sanskrit>
	</sentences>	<sentences sloka="13.10">
		<sanskrit>asaktir anabhiṣvaṅgaḥ putradāragṛhādiṣu nityaṃ ca samacittatvam iṣṭāniṣṭopapattiṣu</sanskrit>
	</sentences>	<sentences sloka="13.11">
		<sanskrit>mayi cānanyayogena bhaktir avyabhicāriṇī viviktadeśasevitvam aratir janasaṃsadi</sanskrit>
	</sentences>	<sentences sloka="13.12">
		<sanskrit>adhyātmajñānanityatvaṃ tattvajñānārthadarśanam etaj jñānam iti proktam ajñānaṃ yad atonyathā</sanskrit>
	</sentences>	<sentences sloka="13.13">
		<sanskrit>jñeyaṃ yat tat pravakṣyāmi yaj jñātvāmṛtam aśnute anādimat paraṃ brahma na sat tan nāsad ucyate</sanskrit>
	</sentences>	<sentences sloka="13.14">
		<sanskrit>sarvataḥ pāṇipādaṃ tat sarvatokṣiśiromukham sarvataḥ śrutimal loke sarvam āvṛtya tiṣṭhati</sanskrit>
	</sentences>	<sentences sloka="13.15">
		<sanskrit>sarvendriyaguṇābhāsaṃ sarvendriyavivarjitam asaktaṃ sarvabhṛc caiva nirguṇaṃ guṇabhoktṛ ca</sanskrit>
	</sentences>	<sentences sloka="13.16">
		<sanskrit>bahir antaś ca bhūtānām acaraṃ caram eva ca sūkṣmatvāt tad avijñeyaṃ dūrasthaṃ cāntike ca tat</sanskrit>
	</sentences>	<sentences sloka="13.17">
		<sanskrit>avibhaktaṃ ca bhūteṣu vibhaktam iva ca sthitam bhūtabhartṛ ca taj jñeyaṃ grasiṣṇu prabhaviṣṇu ca</sanskrit>
	</sentences>	<sentences sloka="13.18">
		<sanskrit>jyotiṣām api taj jyotis tamasaḥ param ucyate jñānaṃ jñeyaṃ jñānagamyaṃ hṛdi sarvasya viṣṭhitam</sanskrit>
	</sentences>	<sentences sloka="13.19">
		<sanskrit>iti kṣetraṃ tathā jñānaṃ jñeyaṃ coktaṃ sanāsataḥ madbhakta etad vijñāya madbhāvāyopapadyate</sanskrit>
	</sentences>	<sentences sloka="13.20">
		<sanskrit>prakṛtiṃ puruṣaṃ caiva viddhy anādi ubhāv api vikārāñś ca guṇāṃś caiva viddhi prakṛtisaṃbhavān</sanskrit>
	</sentences>	<sentences sloka="13.21">
		<sanskrit>kārya kāraṇa kartṛtve hetuḥ prakṛtir ucyate puruṣaḥ sukhaduḥkhānāṃ bhoktṛtve hetur ucyate</sanskrit>
	</sentences>	<sentences sloka="13.22">
		<sanskrit>puruṣaḥ prakṛtistho hi bhuṅkte prakṛtijān guṇān kāraṇaṃ guṇasaṅgosya sadasadyonijanmasu</sanskrit>
	</sentences>	<sentences sloka="13.23">
		<sanskrit>upadraṣṭānumantā ca bhartā bhoktā maheśvaraḥ paramātmeti cāpyukto dehesmin puruṣaḥ paraḥ</sanskrit>
	</sentences>	<sentences sloka="13.24">
		<sanskrit>ya evaṃ vetti puruṣaṃ prakṛtiṃ ca guṇaiḥ saha sarvathā vartamānopi na sa bhūyobhijāyate</sanskrit>
	</sentences>	<sentences sloka="13.25">
		<sanskrit>dhyānenātmani paśyanti kecid ātmānam ātmanā anye sāṃkhyena yogena karmayogena cāpare</sanskrit>
	</sentences>	<sentences sloka="13.26">
		<sanskrit>anye tv evam ajānantaḥ śrutvānyebhya upāsate tepi cātitaranty eva mṛtyuṃ śrutiparāyaṇāḥ</sanskrit>
	</sentences>	<sentences sloka="13.27">
		<sanskrit>yāvat saṃjāyate kiṃcit sattvaṃ sthāvarajaṅgamam kṣetrakṣetrajñasaṃyogāt tad viddhi bharatarṣabha</sanskrit>
	</sentences>	<sentences sloka="13.28">
		<sanskrit>samaṃ sarveṣu bhūteṣu tiṣṭhantaṃ parameśvaram vinaśyatsv avinaśyantaṃ yaḥ paśyati sa paśyati</sanskrit>
	</sentences>	<sentences sloka="13.29">
		<sanskrit>samaṃ paśyan hi sarvatra samavasthitam īśvaram na hinasty ātmanātmānaṃ tato yāti parāṃ gatim</sanskrit>
	</sentences>	<sentences sloka="13.30">
		<sanskrit>prakṛtyaiva ca karmāṇi kriyamāṇāni sarvaśaḥ yaḥ paśyati tathātmānam akartāraṃ sa paśyati</sanskrit>
	</sentences>	<sentences sloka="13.31">
		<sanskrit>yadā bhūtapṛthagbhāvam ekastham anupaśyati tata eva ca vistāraṃ brahma saṃpadyate tadā</sanskrit>
	</sentences>	<sentences sloka="13.32">
		<sanskrit>anāditvān nirguṇatvāt paramātmāyam avyayaḥ śarīrasthopi kaunteya na karoti na lipyate</sanskrit>
	</sentences>	<sentences sloka="13.33">
		<sanskrit>yathā sarvagataṃ saukṣmyād ākāśaṃ nopalipyate sarvatrāvasthito dehe tathātmā nopalipyate</sanskrit>
	</sentences>	<sentences sloka="13.34">
		<sanskrit>yathā prakāśayaty ekaḥ kṛtsnaṃ lokam imaṃ raviḥ kṣetraṃ kṣetrī tathā kṛtsnaṃ prakāśayati bhārata</sanskrit>
	</sentences>	<sentences sloka="13.35">
		<sanskrit>kṣetrakṣetrajñayor evam antaraṃ jñānacakṣuṣā bhūtaprakṛtimokṣaṃ ca ye vidur yānti te param</sanskrit>
	</sentences></root>