<?xml version="1.0" encoding="UTF-8"?>
<root>	<sentences sloka="6.1">
		<sanskrit>VI. atha ṣaṣṭhodhyāyaḥ.  (ātmasaṃyamayogaḥ) śrībhagavān uvāca anāśritaḥ karmaphalaṃ kāryaṃ karma karoti yaḥ sa saṃnyāsī ca yogī ca na niragnir na cākriyaḥ</sanskrit>
	</sentences>	<sentences sloka="6.2">
		<sanskrit>yaṃ saṃnyāsam iti prāhur yogaṃ taṃ viddhi pāṇḍava na hy asaṃnyastasaṃkalpo yogī bhavati kaścana</sanskrit>
	</sentences>	<sentences sloka="6.3">
		<sanskrit>ārurukṣor muner yogaṃ karma kāraṇam ucyate yogārūḍhasya tasyaiva śamaḥ kāraṇam ucyate</sanskrit>
	</sentences>	<sentences sloka="6.4">
		<sanskrit>yadā hi nendriyārtheṣu na karmasv anuṣajjate sarvasaṃkalpasaṃnyāsī yogārūḍhas tadocyate</sanskrit>
	</sentences>	<sentences sloka="6.5">
		<sanskrit>uddhared ātmanātmānaṃ nātmānam avasādayet ātmaiva hy ātmano bandhur ātmaiva ripur ātmanaḥ 6.5</sanskrit>
	</sentences>	<sentences sloka="6.6">
		<sanskrit>bandhur ātmātmanas tasya yenātmaivātmanā jitaḥ anātmanas tu śatrutve vartetātmaiva śatruvat</sanskrit>
	</sentences>	<sentences sloka="6.7">
		<sanskrit>jitātmanaḥ praśāntasya paramātmā samāhitaḥ śītoṣṇasukhaduḥkheṣu tathā mānāpamānayoḥ</sanskrit>
	</sentences>	<sentences sloka="6.8">
		<sanskrit>jñānavijñānatṛptātmā kūṭastho vijitendriyaḥ yukta ity ucyate yogī samaloṣṭāśmakāñcanaḥ</sanskrit>
	</sentences>	<sentences sloka="6.9">
		<sanskrit>suhṛnmitrāryudāsīnamadhyasthadveṣyabandhuṣu sādhuṣv api ca pāpeṣu samabuddhir viśiṣyate</sanskrit>
	</sentences>	<sentences sloka="6.10">
		<sanskrit>yogī yuñjīta satatam ātmānaṃ rahasi sthitaḥ ekākī yatacittātmā nirāśīr aparigrahaḥ</sanskrit>
	</sentences>	<sentences sloka="6.11">
		<sanskrit>śucau deśe pratiṣṭhāpya sthiram āsanam ātmanaḥ nātyucchritaṃ nātinīcaṃ cailājinakuśottaram</sanskrit>
	</sentences>	<sentences sloka="6.12">
		<sanskrit>tatraikāgraṃ manaḥ kṛtvā yatacittendriyakriyaḥ upaviśyāsane yuñjyād yogam ātmaviśuddhaye</sanskrit>
	</sentences>	<sentences sloka="6.13">
		<sanskrit>samaṃ kāyaśirogrīvaṃ dhārayann acalaṃ sthiraḥ saṃprekṣya nāsikāgraṃ svaṃ diśaś cānavalokayan</sanskrit>
	</sentences>	<sentences sloka="6.14">
		<sanskrit>praśāntātmā vigatabhīr brahmacārivrate sthitaḥ manaḥ saṃyamya maccitto yukta āsīta matparaḥ</sanskrit>
	</sentences>	<sentences sloka="6.15">
		<sanskrit>yuñjann evaṃ sadātmānaṃ yogī niyatamānasaḥ śāntiṃ nirvāṇaparamāṃ matsaṃsthām adhigacchati</sanskrit>
	</sentences>	<sentences sloka="6.16">
		<sanskrit>nātyaśnatas tu yogosti na caikāntam anaśnataḥ na cātisvapnaśīlasya jāgrato naiva cārjuna</sanskrit>
	</sentences>	<sentences sloka="6.17">
		<sanskrit>yuktāhāravihārasya yuktaceṣṭasya karmasu yuktasvapnāvabodhasya yogo bhavati duḥkhahā</sanskrit>
	</sentences>	<sentences sloka="6.18">
		<sanskrit>yadā viniyataṃ cittam ātmany evāvatiṣṭhate niḥspṛhaḥ sarvakāmebhyo yukta ity ucyate tadā</sanskrit>
	</sentences>	<sentences sloka="6.19">
		<sanskrit>yathā dīpo nivātastho neṅgate sopamā smṛtā yogino yatacittasya yuñjato yogam ātmanaḥ</sanskrit>
	</sentences>	<sentences sloka="6.20">
		<sanskrit>yatroparamate cittaṃ niruddhaṃ yogasevayā yatra caivātmanātmānaṃ paśyann ātmani tuṣyati</sanskrit>
	</sentences>	<sentences sloka="6.21">
		<sanskrit>sukham ātyantikaṃ yat tad buddhigrāhyam atīndriyam vetti yatra na caivāyaṃ sthitaś calati tattvataḥ</sanskrit>
	</sentences>	<sentences sloka="6.22">
		<sanskrit>yaṃ labdhvā cāparaṃ lābhaṃ manyate nādhikaṃ tataḥ yasmin sthito na duḥkhena guruṇāpi vicālyate</sanskrit>
	</sentences>	<sentences sloka="6.23">
		<sanskrit>taṃ vidyād.h duḥkhasaṃyogaviyogaṃ yogasaṃjñitam sa niścayena yoktavyo yogonirviṇṇacetasā</sanskrit>
	</sentences>	<sentences sloka="6.24">
		<sanskrit>saṅkalpaprabhavān kāmāṃs tyaktvā sarvān aśeṣataḥ manasaivendriyagrāmaṃ viniyamya samantataḥ</sanskrit>
	</sentences>	<sentences sloka="6.25">
		<sanskrit>śanaiḥ śanair uparamed buddhyā dhṛtigṛhītayā ātmasaṃsthaṃ manaḥ kṛtvā na kiṃcid api cintayet</sanskrit>
	</sentences>	<sentences sloka="6.26">
		<sanskrit>yato yato niścarati manaś cañcalam asthiram tatas tato niyamyaitad ātmany eva vaśaṃ nayet</sanskrit>
	</sentences>	<sentences sloka="6.27">
		<sanskrit>praśāntamanasaṃ hy enaṃ yoginaṃ sukham uttamam upaiti śāntarajasaṃ brahmabhūtam akalmaṣam</sanskrit>
	</sentences>	<sentences sloka="6.28">
		<sanskrit>yuñjann evaṃ sadātmānaṃ yogī vigatakalmaṣaḥ sukhena brahmasaṃsparśam atyantaṃ sukham aśnute</sanskrit>
	</sentences>	<sentences sloka="6.29">
		<sanskrit>sarvabhūtastham ātmānaṃ sarvabhūtāni cātmani īkṣate yogayuktātmā sarvatra samadarśanaḥ</sanskrit>
	</sentences>	<sentences sloka="6.30">
		<sanskrit>yo māṃ paśyati sarvatra sarvaṃ ca mayi paśyati tasyāhaṃ na praṇaśyāmi sa ca me na praṇaśyati</sanskrit>
	</sentences>	<sentences sloka="6.31">
		<sanskrit>sarvabhūtasthitaṃ yo māṃ bhajaty ekatvam āsthitaḥ sarvathā vartamānopi sa yogī mayi vartate</sanskrit>
	</sentences>	<sentences sloka="6.32">
		<sanskrit>ātmaupamyena sarvatra samaṃ paśyati yorjuna sukhaṃ vā yadi vā duḥkhaṃ sa yogī paramo mataḥ</sanskrit>
	</sentences>	<sentences sloka="6.33">
		<sanskrit>arjuna uvāca yoyaṃ yogas tvayā proktaḥ sāmyena madhusūdana etasyāhaṃ na paśyāmi cañcalatvāt sthitiṃ sthirām</sanskrit>
	</sentences>	<sentences sloka="6.34">
		<sanskrit>cañcalaṃ hi manaḥ kṛṣṇa pramāthi balavad dṛḍham tasyāhaṃ nigrahaṃ manye vāyor iva suduṣkaram</sanskrit>
	</sentences>	<sentences sloka="6.35">
		<sanskrit>śrībhagavān uvāca asañśayaṃ mahābāho mano durnigrahaṃ calam abhyāsena tu kaunteya vairāgyeṇa ca gṛhyate</sanskrit>
	</sentences>	<sentences sloka="6.36">
		<sanskrit>asaṃyatātmanā yogo duṣprāpa iti me matiḥ vaśyātmanā tu yatatā śakyovāptum upāyataḥ</sanskrit>
	</sentences>	<sentences sloka="6.37">
		<sanskrit>arjuna uvāca ayatiḥ śraddhayopeto yogāc calitamānasaḥ aprāpya yogasaṃsiddhiṃ kāṃ gatiṃ kṛṣṇa gacchati</sanskrit>
	</sentences>	<sentences sloka="6.38">
		<sanskrit>kacchin nobhayavibhraṣṭaś chinnābhram iva naśyati apratiṣṭho mahābāho vimūḍho brahmaṇaḥ pathi</sanskrit>
	</sentences>	<sentences sloka="6.39">
		<sanskrit>etan me saṃśayaṃ kṛṣṇa chettum arhasy aśeṣataḥ tvadanyaḥ saṃśayasyāsya chettā na hy upapadyate</sanskrit>
	</sentences>	<sentences sloka="6.40">
		<sanskrit>śrībhagavān uvāca pārtha naiveha nāmutra vināśas tasya vidyate na hi kalyāṇakṛt kaścid durgatiṃ tāta gacchati</sanskrit>
	</sentences>	<sentences sloka="6.41">
		<sanskrit>prāpya puṇyakṛtāṃ lokān uṣitvā śāśvatīḥ samāḥ śucīnāṃ śrīmatāṃ gehe yogabhraṣṭobhijāyate</sanskrit>
	</sentences>	<sentences sloka="6.42">
		<sanskrit>athavā yoginām eva kule bhavati dhīmatām etad dhi durlabhataraṃ loke janma yad īdṛśam</sanskrit>
	</sentences>	<sentences sloka="6.43">
		<sanskrit>tatra taṃ buddhisaṃyogaṃ labhate paurvadehikam yatate ca tato bhūyaḥ saṃsiddhau kurunandana</sanskrit>
	</sentences>	<sentences sloka="6.44">
		<sanskrit>pūrvābhyāsena tenaiva hriyate hy avaśopi saḥ jijñāsur api yogasya śabdabrahmātivartate</sanskrit>
	</sentences>	<sentences sloka="6.45">
		<sanskrit>prayatnād yatamānas tu yogī saṃśuddhakilbiṣaḥ anekajanmasaṃsiddhas tato yāti parāṃ gatim</sanskrit>
	</sentences>	<sentences sloka="6.46">
		<sanskrit>tapasvibhyodhiko yogī jñānibhyopi matodhikaḥ karmibhyaś cādhiko yogī tasmād yogī bhavārjuna</sanskrit>
	</sentences>	<sentences sloka="6.47">
		<sanskrit>yoginām api sarveṣāṃ madgatenāntarātmanā śraddhāvān bhajate yo māṃ sa me yuktatamo mataḥ</sanskrit>
	</sentences></root>